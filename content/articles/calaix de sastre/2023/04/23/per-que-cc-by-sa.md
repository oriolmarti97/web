+++
title = "Per què CC BY-SA"
date = 2023-04-19T22:12:35+02:00
draft = false
+++

En el moment d'escriure a internet, en algun moment sempre acaba sorgint una pregunta: sota quines condicions queda tot el que s'hi publiqui? Pot ser compartit? Pot utilitzar-se per crear-ne treballs derivats?

Jo he tingut uns quants blogs. Algun podria arribar a trobar-se encara. Mai em vaig preocupar per res del que penjava allà: si algú ho volia utilitzar, doncs endavant. Però, realment, en un moment donat vaig fer un click, i vaig arribar a una conclusió: el millor és deixar clar què es pot fer, i sota quines condicions, amb el contingut que jo hagi creat. I la decisió no m'ha costat gaire. 

# TL;DR
Com a resum, qualsevol persona pot compartir i modificar tot el contingut que estigui en aquesta web, incloent un reconeixement d'autoria i mantenint les mateixes condicions en l'obra derivada. 

# Què són les llicències Creative Commons?
> Use Creative Commons tools to help share your work. Our free, easy-to-use copyright licenses provide a simple, standardized way to give your permission to share and use your creative work— on conditions of your choice. You can adopt one of our licenses by sharing on a platform, or choosing a license below.

Com bé diu la pròpia web de Creative Commons, ofereixen una sèrie de llicències que permeten donar permís per utilitzar i compartir el treball creatiu, sota les condicions que tries. Tenen una sèrie de llicències, amb una sèrie de condicions, i tu pots triar la que més encaixa amb el que vols permetre. 

Podria fer un llistat exhaustiu de les llicències, però aquest el podeu trobar a [l'apartat de llicències de la web](https://creativecommons.org/licenses/). En canvi, el que vull fer és parlar de les condicions que poden establir les llicències, i per què les veig o no les veig importants. Les llicències que existeixen són combinacions d'aquestes (tot i que no existeixen totes les combinacions, en cas de dubte podeu consultar el llistat de la seva web)

## BY
El "BY" és segurament la part més important, ja que implica que cal reconèixer l'autoria de l'obra. Una llicència que només tingui aquesta condició (CC BY) permet distribuir i modificar el contingut sempre que reconeguis l'autoria del contingut original, sense més. 

Jo crec que és molt important, ja que si algú ha fet X, està bé que obtingui el reconeixement. Em sembla una obvietat tan gran que tampoc crec que calgui argumentar-la gaire

## SA
"SA" vol dir "Share Alike", és a dir, compartir igual. El Share Alike obliga a mantenir la mateixa llicència o una d'equivalent en tots els treballs derivats. 

És un cas clar de *copyleft*: l'ús de les lleis de copyright per garantir que la llibertat que s'ofereix en un treball sigui oferta també pels treballs derivats. Per exemple, en aquest cas. Obligant a que els treballs derivats mantinguin la llicència forces a que els treballs derivats siguin compartits de la mateixa manera. 

Com a opinió personal: el copyleft és bo *gairebé* sempre. I la raó és simple: si tu aprofites alguna cosa lliure per fer-ne un treball derivat, tens l'obligació moral de contribuir, alliberant també el teu treball. Com que molta gent no ho veu així, però, posant copyleft sobre els meus treballs puc assegurar-me de que almenys en aquests ho apliquin.

## NC
"NC" vol dir "Non Commercial", és a dir, no comercial. La idea és forçar a que els treballs derivats no siguin comercials, evitant així el benefici econòmic. 

Puc entendre el seu objectiu, però no és per mi: si algú vol monetitzar un treball derivat d'un treball meu, em sembla correcte.

## ND
"ND" vol dir "No Derivs", és a dir, no es permeten treballs derivats. Permet distribuir, però no fer treballs derivats. Aquesta, com és lògic, sempre va combinada amb NC.

No és per mi, perquè realment no veig per què el que jo faig ha de ser immutable. 

# CC BY-SA
Així, doncs sembla clar per què he triat la CC BY-SA, no? La raó és simple: em sembla correcte que qualsevol que vulgui aprofiti el contingut que jo puc generar, i que en treguin rèdit econòmic, però aleshores han de permetre el mateix a la resta. És simplement posar una restricció per obligar a complir el que crec que és ètic: si generes un treball derivat a partir del treball de l'altre, cita'l i permet que la resta del món pugui fer això mateix que has fet tu.

Es pot llegir com un *statement* polític. Ho és. Crec en la col·laboració i en que Internet ha de ser lliure. Sóc conscient que és difícil que a algú li doni per crear treballs derivats a partir del que jo pugui escriure en un blog, però la llicència queda aquí també com un posicionament. 
